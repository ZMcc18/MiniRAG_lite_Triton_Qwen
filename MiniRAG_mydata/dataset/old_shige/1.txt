来年二月二，与汝暂相弃。烧灰散长江，勿占檀那地。
走却坐禅客，移将不动尊。世间颠倒事，八万四千门。
万事若在手，百年聊称情。他时南岳去，记得此岩名。
山鬼煖或呼，溪鱼寒不跳。晚景愈堪观，危峰露残照。
药苗不满笥，又更上危颠。回指归去路，相将入翠烟。
镜湖中有月，处士后无人。荻笋抽高节，鲈鱼跃老鳞。
刹刹现形仪，尘尘具觉知。性源常鼓浪，不悟未曾移。
近来好裹束，各自竞尖新。称无二三两，因何号一斤。
此物不难知，一雄兼一雌。请将打破看，方明混沌时。
欲识永明旨，门前一湖水。日照光明生，风来波浪起。
独步出衡茅，寒云着地交。烧平多败穴，叶落见危巢。
石城古岸头，一望思悠悠。几许六朝事，不禁江水流。
日觉儒风薄，谁将霸道羞。乱臣无所戄，何用读春秋。
散诞爱山客，凄凉怀古心。寒风天阙晚，尽日倚轩吟。
松节凌霜久，蓬根逐吹频。群生各有性，桃李但争春。
掩霭愚公谷，萧寥羽客家。俗人知处所，应为有桃花。
莫折红芳树，但知尽意看。狂风幸无意，那忍折教残。
朝日城南路，旌旗照绿芜。使君何处去，桑下觅罗敷。
事与年俱往，情将分共深。莫惊客鬓改，只是旧时心。
暂别劳相送，佳期愿莫违。朱颜不须老，留取待郎归。
拂匣收珠佩，回灯拭薄妆。莫嫌春夜短，匹似楚襄王。
簪组非无累，园林未是归。世喧长不到，何必故山薇。
小舫行乘月，高斋卧看山。退公聊自足，争敢望长闲。
跂石仍临水，披襟复挂冠。机心忘未得，棋局与鱼竿。
劲节生宫苑，虚心奉豫游。自然名价重，不羡渭川侯。
细韵风中远，寒青雪后浓。繁阴堪避雨，效用待东封。
碧草垂低岸，东风起细波。横汾从游宴，何谢到天河。
昨朝才解冻，今日又开花。帝力无人识，谁知玩物华。
细丽披金彩，氛氲散远馨。泛杯频奉赐，缘解制颓龄。
旷望丛台路，飘飖楚塞人。琴堂无故旧，何计免沾巾。
望苑回先马，山城驻使车。涂中值归雁，频寄北来书。
近贵全为聩，攀龙即是聋。虽然三个耳，其奈不成聪。
午未未未申，申卯卯辰辰。巳巳巳午午，朔望一般轮。
秋江烟岛晴，鸥鹭行行立。不念观世音，争知普门入。
祗应天上路，不为下方开。道既学不得，仙从何处来。
般若大神珠，分形万亿躯。尘尘彰妙体，刹刹尽毗卢。
一念周沙界，日用万般通。湛然常寂灭，常展自家风。
嘉州山水地，二蜀最为美。翠岭叠峨眉，长澜涌锦水。
钓舟浮浅濑，冈舍晚重林。云放千峰出，花藏一径深。
今年五十五，脚未蹋寸土。山河是眼睛，大海是我肚。
欲识曹溪旨，云飞前面山。分明真实个，不用别追攀。
推真真无物，穷妄妄无形。返观真与妄，真妄亦虚名。
心闲增道气，忍事敌灾屯。谨言终少祸，节俭胜求人。
金斝又闻泛，玉山还报颓。莫教更漏促，趁取月明回。
行似针毡动，卧似栗裘圆。莫欺如此大，谁敢便行拳。
道格何曾格，言糊又不糊。浑身总是眼，还解识人无。
久久终须要，而今未要君。有时闲忆著，大是要知闻。
当涂当涂见，芜湖芜湖见。八月十五夜，一似没柄扇。
骏马机前异，游人肘后悬。既参云外客，试为老僧看。
觌面难逢处，如何顾鉴咦。乞师垂半偈，免使后人疑。
松接朝天路，钟闻贾客船。醮坛秋有月，丹井古无泉。
山矿生金乳，地官辟关门。石矿水直出，供养天心尊。
天风毗地势，地水转势头。沙石立来堆，水心主巨州。
乾坤并万象，地狱及天堂。物物皆真见，头头用不伤。
堆山积岳来，一一尽尘埃。更拟论玄妙，冰消解瓦摧。
辩口利舌问，高低总不亏。还知应病药，诊候在临时。
当人如举唱，三句岂能该。有问如何事，南岳与天台。
相见不扬眉，君东我亦西。红霞穿碧落，白日绕须弥。
云门透法身，法身何许人。雁回沙塞北，鹦鹉慕西秦。
嘉阳信美郡，风物眷多奇。有湖题明月，有楼名荔枝。
纤吹浮云荐，非因散巧楼。灵俦不可觌，仙溪泛悠悠。
隔岸黄鹂语，当轩白鸟斜。晚来风紧处，飞絮满人家。
安得神仙术，试为施康济。使此平望村，如吾江子汇。
塞日穿痕断，边云背影飞。缥缈随黄屋，阴沈护御衣。
今日出东郊，东郊好春色。青青原上草，莫放征马食。
慈悲与喜舍，历劫自然深。法要无抱束，缘归一寸心。
性相华严海，爱河渡要津。法门千万偈，奥妙演无伦。
玄微达造化，得一不言三。利益众生愿，情迷谩口谈。
静非山里住，闹即拟何之。缘识归空寂，生前旧亦知。
时流求法界，问取本真诠。了悟空皆寂，心明海月圆。
如梦复性坐，寻思境外忙。因缘开利钝，语默自清凉。
邪见终成僻，真如是久长。闲心通物外，日月四时忙。
出利袪烦恼，红尘指道衣。悟来持一念，尊大默玄机。
识重随缘喜，精心住处安。慈心常淡薄，人我定心难。
南北及东西，千山与万溪。路岐长不断，曲直几人迷。
眼识诸缘相，行持妙法存。明开邪见性，不见有无根。
谷响耳中音，根虚不易寻。喧哗袪得尽，识契本缘心。
鼻闻心所著，香臭不同根。穷究缘中识，非干妄想门。
口爽哀滋味，深思命本根。心邪迷妄相，圣法教中言。
身惟知冷暖，假合是缘根。了达真空相，金刚不二门。
意生于物外，心依染病根。正持闲语默，清净法中存。
皮毛非实相，四大拟奚为。悟即真空法，愚迷自不知。
津液如泉涌，虚无本不同。源深知冷暖，根尽一时空。
心猿知意马，方便自须调。勿自生烦恼，菩提道不遥。
群生宗法界，秘密十方尊。大教缘心识，周通一念存。
大道传来意，缘穷识外因。善言论浩劫，天是法王身。
法要唯心法，浮生苦海中。经传归实相，水印月皆空。
心缘身外境，法相本常存。若求无生理，先明取善根。
烦恼浮生业，愚迷智自通。根尘如不染，识照曩缘空。
大觉如来指，心王作智都。刹尘千万亿，定相不差殊。
五花笺纸好，下笔欲书之。其意何深远，沈吟复再思。
仰望秋天色，月华露湿衣。传更方兴罢，萤绕御阶飞。
人竞爱于花，花应亦爱人。从头堪好笑，老尽少年春。
夜静风还静，凝情一弄琴。看书闲罢笔，自在信缘心。
知静求难静，忙心不可闲。艳阳天地热，思暮日衔山。
黄昏初入夜，漏促九天春。各自随缘意，悲懽旧亦新。
早起阶前雪，萦丛压竹欹。行人迷失路，粉壁晃书帏。
高下不相及，非今自古来。十洲花满树，岂用俗情咍。
老少竞浮沈，须知岁月深。开花如似梦，世有几般心。
清高宜养性，善事好相兼。菓蓏招贤客，心闲道味添。